1. Η απόφαση της Microsoft να αναβαθμίζει υποχρεωτικά τους υπολογιστές με Windows 10, είναι σωστή. (Σ)
    > Ένας υπολογιστής με ενημερωμένο λογισμικό παραμένει ασφαλής απέναντι σε κενά ασφαλείας.

2. Το Windows 7 είναι προτιμότερο από το Windows 10. (Λ)
    > Η υποστήριξη για το Windows 7 [θα λήξει τον Ιανουάριο του 2020](https://support.microsoft.com/el-gr/help/4057281/windows-7-support-will-end-on-january-14-2020). Μετά από τότε, οι υπολογιστές με Windows 7 θα είναι σε κίνδυνο, καθώς καινούργια κενά ασφαλείας δεν θα επιδιορθώνονται από την Microsoft.

3. Θα ήταν πιο βολικό μια ιστοσελίδα να μου έστελνε τον κωδικό μου με email, αντί να μου ζητούσε να γράψω έναν καινούργιο. (Λ)
    > Οι ιστοσελίδες δεν πρέπει να ξέρουν τους κωδικούς των χρηστών τους, γιατί αλλιώς ένας κακόβουλος θα τους αποκτούσε και θα τους δοκίμαζε σε άλλες ιστοσελίδες. Αντίθετα, μπορούν με μεθόδους της Κρυπτογραφίας να ελέγξουν αν ένας κωδικός είναι σωστός χωρίς να ξέρουν ποιος είναι.

4. Μια παροιμία λέει ότι ένας κωδικός είναι σαν μια οδοντόβουρτσα: Άλλαζέ τον τακτικά, και μη τον μοιράζεσαι με κανέναν. Ποια από τα δύο ισχύουν;
   1. Άλλαζέ τον τακτικά
   2. __Μη τον μοιράζεσαι με κανέναν__
   3. Και τα δύο
   4. Τίποτα από τα δύο
    > Αν και φαίνεται ότι αυξάνει την ασφάλεια, η επιβολή συχνής αλλαγής κωδικών [θεωρείται μια πολύ κακή πρακτική](https://venturebeat.com/2016/08/07/one-of-the-oldest-rules-about-passwords-is-totally-wrong/), καθώς ενθαρρύνει κωδικούς εύκολους να μαντευτούν για να μη τους ξεχνούν οι χρήστες.

5. Αν χρησιμοποιώ για όλες τις ιστοσελίδες τον ίδιο μεγάλο κωδικό, συνδυάζω ευκολία και ασφάλεια. (Λ)
    > Η χρήση του ίδιου κωδικού πρόσβασης σε πολλές ιστοσελίδες είναι μια πολύ κακή πρακτική: αν ένας κακόβουλος βρει τον κωδικό για μια ιστοσελίδα, θα τον δοκιμάσει σε άλλες γνωστές ιστοσελίδες· και θα πετύχει.

6. Είναι καλή πρακτική να χρησιμοποιώ μια ιστοσελίδα που μου αποθηκεύει τους κωδικούς για να μη τους θυμάμαι όλους εγώ. (Σ)
    > Οι διαχειριστές κωδικών πρόσβασης (Password Managers) βάζουν τυχαίους, ισχυρούς, και διαφορετικούς ανά ιστοσελίδα κωδικούς πρόσβασης, έτσι ώστε οι χρήστες χρειάζονται να θυμούνται μόνο τον κωδικό του διαχειριστή. Αποθηκεύουν τους κωδικούς κρυπτογραφημένους, που σημαίνει ότι αυτός ο ένας κωδικός δεν πρέπει να ξεχαστεί. Προσοχή επίσης ο διαχειριστής να είναι αξιόπιστος και φημισμένος.

7. Τι είναι η Αυθεντικοποίηση Δύο Παραγόντων (Two-Factor Authentication);
   1. Όταν μια ιστοσελίδα ζητάει δύο κωδικούς για να συνδεθεί ένας χρήστης.
   2. Όταν μια ιστοσελίδα ρωτάει από τον χρήστη μια ερώτηση ασφαλείας όταν ξεχάσει τον κωδικό του.
   3. __Όταν μια ιστοσελίδα ζητάει και μια πληροφορία που δεν θυμάται ο χρήστης για να τον συνδέσει.__
   4. Όταν μια ιστοσελίδα δεν αφήνει τον χρήστη να γράψει τον κωδικό του δεύτερη φορά αν κάνει λάθος την πρώτη.
    > Ο κωδικός πρόσβασης είναι ένας παράγοντας που κάνει σίγουρη μια ιστοσελίδα ότι ο χρήστης που πάει να συνδεθεί είναι όντως αυτός, αφού μόνο αυτός (θα πρέπει να) ξέρει τον κωδικό του. Με την Αυθεντικοποίηση Δύο Παραγόντων, η ιστοσελίδα ζητάει από τον χρήστη να αποδείξει ότι είναι όντως αυτός και με έναν άλλο τρόπο εκτός από τον κωδικό, όπως στέλνοντας έναν μοναδικό αριθμό μιας χρήσης στο κινητό του χρήστη, το οποίο θα πρέπει να κλέψει ένας κακόβουλος για να παραβιάσει τον λογαριασμό.

8. Δίκαιο έχουν όσοι λενε ότι ανοίγοντας θύρες στο router, η ταχύτητα του Internet θα αυξηθεί. (Λ)
    > Το άνοιγμα θυρών είναι μια εξειδικευμένη διαδικασία που δεν χρειάζεται σχεδόν ποτέ να γίνει από τον μέσο χρήστη του Διαδικτύου που δεν ξέρει τι ακριβώς είναι. Σίγουρα δεν θα αυξήσει την ταχύτητα της σύνδεσης· αντιθέτως θα επιτρέψει οποιονδήποτε να μπει στον υπολογιστή του.

9. Όταν συνδέομαι μέσω HTTPS σε μια σωστά υλοποιημένη ιστοσελίδα, τι από τα παρακάτω _δεν_ ισχύει;
   1. Ο πάροχος υπηρεσιών Διαδικτύου (ISP) δεν μπορεί να υποκλέψει την σύνδεσή μου.
   2. Το κράτος δεν μπορεί να υποκλέψει την σύνδεσή μου.
   3. Είμαι σίγουρος ότι επισκέπτομαι όντως την αυθεντική ιστοσελίδα που θέλω να επισκεφτώ.
   4. __Κανένας κακόβουλος δεν μπορεί να βρει τον κωδικό μου.__
    > Το HTTPS είναι ένα πρωτόκολλο που εξασφαλίζει κρυπτογραφημένες επικοινωνίες μεταξύ δύο υπολογιστών. Αν υλοποιηθεί σωστά, _κανένας_ τρίτος που παρακολουθεί το δίκτυο δεν μπορεί να υποκλέψει την επικοινωνία τους, εκτός από το domain name της ιστοσελίδας (δηλαδή μπορεί να καταλάβει ότι το θύμα μπαίνει στο `facebook.com`, αλλά δεν μπορεί να δει τον κωδικό του, ή την δραστηριότητά του μέσα στο Facebook). Τυπικά, ούτε το κράτος δεν μπορεί να υποκλέψει την σύνδεση, αλλά θα χρησιμοποιήσει ένα ένταλμα για να πάρει αυτό που θέλει. Όσο για την αυθεντικότητα της ιστοσελίδας, εξασφαλίζεται με ένα ψηφιακό πιστοποιητικό. Ένας κακόβουλος δε θα μπορεί να δει τον κωδικό παρακολουθώντας την σύνδεση, αλλά επιτιθέμενος στην ίδια την ιστοσελίδα με έναν άλλο τρόπο.

10. Όταν ο ανεμιστήρας του υπολογιστή φυσάει συνέχεια έντονα, ακόμη κι' όταν δεν τον χρησιμοποιώ, έχει κολλήσει ιό. (Σ)
    > Μια τάση των δημιουργών κακόβουλου λογισμικού είναι να δημιουργούν προγράμματα που "εξορύσσουν" κρυπτονομίσματα από τους υπολογιστές των θυμάτων τους εν αγνοία τους. Αυτό μπορεί να γίνει ακόμα και από μια ιστοσελίδα.